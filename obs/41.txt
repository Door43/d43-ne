====== ४१. परमेश्वरले येशूलाई मृतकबाट बौरी उठाउनुभयो ======

{{https://api.unfoldingword.org/obs/jpg/1/en/360px/obs-en-41-01.jpg?direct&}}

सिपाहीहरूले येशूलाई क्रूसमा टाँगिसकेपछि, अविश्‍वासी यहूदी अगुवाहरूले पिलातसलाई भने, “त्यो झूटो येशूले भनेको थियो कि ऊ तीन दिनपछि मृत्युबाट उठ्नेछ । उसका चेलाहरूले उनको लाश चोरेर लैजालान् , अनि ऊ मृत्युबाट बौरी उठ्यो भनी नभनून् भन्‍ने कुराको पक्का गर्न कसैले त्यस चिहानको पहरा गर्नैपर्छ ।”

{{https://api.unfoldingword.org/obs/jpg/1/en/360px/obs-en-41-02.jpg?direct&}}

पिलातसले भने, “केही सिपाहीहरू लैजाऊ र त्यस चिहानलाई तिमीले सक्दो सुरक्षित राख ।” त्यसैले तिनीहरूले चिहानको मुखमा भएको ढुङ्गामा एउटा मोहोर लगाए र कसैले शरीर नचोरोस् भनी पक्का गर्न सिपाहीहरूलाई त्यहाँ राखे ।

{{https://api.unfoldingword.org/obs/jpg/1/en/360px/obs-en-41-03.jpg?direct&}}

येशूलाई गाडिएको भोलिपल्ट शबाथको दिन थियो, र यहूदीहरूलाई त्यस दिन चिहानमा जान मनाही थियो । त्यसैले शबाथ दिनको भोलिपल्ट बिहान सबेरै, केही स्त्रीहरू येशूको चिहानमा उहाँको शरीरमा अत्तरहरू लगाउन जान तयार भए ।

{{https://api.unfoldingword.org/obs/jpg/1/en/360px/obs-en-41-04.jpg?direct&}}

अचानक, एउटा ठूलो भूकम्प गयो । चट्याङझैँ चम्किरहेका स्वर्गदूत स्वर्गबाट देखा परे । उनले चिहानको मुख थुनिरहेको ढुङ्गालाई त्यहाँबाट हटाइदिए र त्यसमाथि बसे । चिहानको पहरा गरिरहेका सिपाहीहरू डराए र मृत मानिसझैँ भुईँमा लडे ।

{{https://api.unfoldingword.org/obs/jpg/1/en/360px/obs-en-41-05.jpg?direct&}}

जब ती स्त्रीहरू चिहानमा आईपुगे, त्यस स्वर्गदूतले तिनीहरूलाई भने, “नडराऊ । येशू यहाँ हुनुहुन्‍न । उहाँले भन्‍नुभएझैँ, उहाँ मृतकबाट बौरी उठ्नुभएको छ ! चिहानमा हेर र थाहा गर ।” ती स्त्रीहरूले चिहानभित्र येशूको शरीर राखिएको ठाउँमा हेरे । त्यहाँ उहाँको शरीर थिएन !

{{https://api.unfoldingword.org/obs/jpg/1/en/360px/obs-en-41-06.jpg?direct&}}

अनि स्वर्गदूतले ती स्त्रीहरूलाई भने, “जाओ र चेलाहरूलाई भनिदेओ, ‘येशू मृत्युबाट बौरी उठ्नुभएको छ र उहाँ तिमीहरूका अघि गालिलमा जानुहुनेछ ।’”

{{https://api.unfoldingword.org/obs/jpg/1/en/360px/obs-en-41-07.jpg?direct&}}

ती स्त्रीहरू डर र ठूलो रमाहाटले भरिएका थिए । उनीहरू चेलाहरूलाई यो खुसीको समाचार सुनाउन दौड्दैँ गए ।

{{https://api.unfoldingword.org/obs/jpg/1/en/360px/obs-en-41-08.jpg?direct&}}

जब ती स्त्रीहरू चेलाहरूलाई यो खुसीको समाचार सुनाउन जाँदै थिए, येशू उनीहरूकहाँ देखा पर्नुभयो, अनि उनीहरूले उहाँको आराधना गरे । येशूले भन्‍नुभयो, “नडराओ । जाओ र मेरा चेलाहरूलाई गालिलमा जान भनिदेओ । उनीहरूले मलाई त्यहीँ देख्‍नेछन् ।”

//बाइबलको कथा: मत्ती २७:६२-२८:१५; मर्कूस १६:१-११; लूका २४:१-१२; यूहन्ना २०:१-१८ बाट//
